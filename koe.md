---
title: ✅ Kokeet
layout: default
nav_order: 5
---

# Kokeet
{: .no_toc }

Tällä sivulla on oleellista tietoa kokeisiin valmistautumiseen sekä järjestelyihin ja käytäntöihin liittyen, joten luethan sen kokonaan, vaikka sivu on ~~tuskaisen~~ pitkä.
{: .fs-6 }

Tällä sivulla esitetyt käytännöt pätevät kaikissa kokeissa, ellei toisin mainita.
{: .fs-6 }

---

## Tällä sivulla:
{: .no_toc .text-delta }

* Sisällysluettelo
{:toc}

## Kokeen aikataulu

Koe järjestetään kurssin kotisivulla sekä Teamsissa ilmoitetulla aikataululla itsepalveluperiaatteella. Kokeeseen ei tarvitse erikseen ilmoittautua.

Kukin kokelas saa käyttää kokeeseen annetulla aikavälillä korkeintaan 2,5 tuntia, joka alkaa siitä, kun avaat kokeen ensimmäisen kerran. Mikäli sinulla on erityisopettajan lausunto kokeen lisäajasta, voit käyttää lisäksi erityisopettajan suositteleman lisäajan. Jos lausunnossa ei ole eritelty lisäajan kestoa, koeaikasi on 3 tuntia 15 minuuttia.

Kokeen ilmoitettu päättymisaika on se hetki jolloin koe "menee kiinni", eikä viimeinen aloitusaika. Jos aloitat kokeen esim. puoli tuntia ennen ilmoitettua päättymisaikaa, koeaikasi on vain puoli tuntia.


## Viope-oppimisalusta

Koe järjestetään hyödyntäen [Viope](https://hh.viope.com/)-oppimisalustaa, joka arvioi tehtävät automaattisesti melko samankaltaisesti, kuin miten mooc.fi ja TMC toimivat. Suurelle osalle Viope on myös tuttu aikaisemmilta tai rinnakkaisilta kursseilta. Jos sinulla on jo olemassa Viope-tunnukset, käytä niitä kokeessa. Mikäli sinulla ei ole tunnuksia, rekisteröidy osoitteessa [https://hh.viope.com](https://hh.viope.com). Valitse kirjautumisruudun vasemmasta laidasta kohta "ilmoittaudu kurssille" ja valitse kurssiksi "Python-harjoituskoe". Voit harjoitella harjoituskokeessa tehtäviin vastaamista.

Löydätte Viopesta koepäivänä sekä kokeen tehtävänannot että tekstikentät, joihin liitätte omat ratkaisunne. Viope suorittaa koodinne ja antaa siitä pisteet, mikäli tulos vastaa tehtävänantoa. Mikäli vastausta ei hyväksytä, voitte kokeilla uudelleen rajoittamattoman määrän kertoja. Kun Viope hyväksyy ratkaisunne, muistakaa painaa "lähetä/submit" -painiketta, jotta tehtävä tallentuu. Toiminta selkenee varmasti viimeistään kokeilemalla harjoituskoetta, josta lisätietoja alempana tässä ohjeessa.

Viopen kanssa on ehdottoman suositeltavaa, että koodaatte ja kokeilette oman ratkaisunne ensin VS Codessa ja liitätte ratkaisun tehtäväsivulle vasta koodin toimiessa omalla koneellanne. Viopen tekstikenttä ei osaa huomauttaa koodissa mahdollisesti olevista syntaksivirheistä ja siihen koodatessa syntyy helposti sisennyksiin liittyviä vaikeasti havaittavia "tabs vs. spaces"-ongelmia.


## Kokeen arvostelu

Hyväksyttyyn suoritukseen eli arvosanaan kokeessa edellytetään vähintään 40 % kokonaispisteistä. Minimipisteet oikeuttavat arvosanaan 1, kun taas 100 % pisteistä oikeuttaa arvosanaan 5. Koearvosanaa ei pyöristetä, eli jokaisella saamallasi pisteellä on merkitystä kurssin loppuarvioinnissa.


## Kokeen tehtävät

Kokeessa on viisi tehtävää, joista kukin on viiden pisteen arvoinen. Tehtävät vastaavat tyyliltään kurssin viikkotehtäviä, mutta aikaisemmista tehtävistä poiketen kokeen tehtävät tullaan arvioimaan myös manuaalisesti. Voitte siis saada tehtävästä pisteitä, vaikka Viope ei hyväksyisi ratkaisua.

Huomioimme keskeneräisten tehtävien arvioinnissa sellaiset osat, jotka osoittavat selvää osaamista tehtävän aiheen tiimoilta, eli pyrkikää vastaamaan kaikkiin tehtäviin parhaanne mukaan, vaikka ette niitä saisikaan tehtyä kokonaan oikein. Muistakaa myös lähettää tehtävät arvioitavaksi tai tallentaa ne keskeneräisinä, jotta pystymme arvioimaan ne.


## Luova ongelmanratkaisu

Moniin tehtäviin löytyy lukuisia erilaisia ratkaisutapoja. Ennen tehtävän ratkaisua pohdi, voidaanko se ratkaista esimerkiksi listoilla, sanakirjoilla tai kenties jopa ilman kokoelmaa. Jos ratkaisusi kasvaa sadan rivin pituiseksi, löytyisi tehtävään todennäköisesti myös helpompi ratkaisutapa.


## Pyöristykset, virheelliset syötteet yms.

Tehtävien automaattisessa arvioinnissa on tärkeää, että ohjelmasi tulostaa esimerkiksi numerot kuten ne on tehtävän esimerkkisuorituksessa esitetty. Oletuksena ratkaisussa ei tarvitse pyöristää tai muuten muotoilla numeroita, ellei tehtävänannossa erikseen sitä pyydetä. Liukuluvut tulostetaan siis "oletusesityksellä", eli niiden desimaaliosan pituus voi vaihdella. Oletuksena tehtävissä ei myöskään pidä taivuttaa tekstejä eri yksikköön tai monikkoon ("1 tuote" ja "2 tuotetta"), ellei sitä erikseen tehtävässä pyydetä.

Tehtävissä ei tarvitse myöskään varautua virheellisiin syötteisiin tai muihin poikkeustilanteisiin, ellei sitä erikseen pyydetä.


## Harjoituskoe

Olemme tehneet Viopen käytön ja kokeeseen valmistautumisen tueksi erillisen harjoituskokeen, jonka voitte halutessanne tehdä itsenäisesti oman aikataulunne mukaan. Harjoituskoe löytyy Viopen etusivun alaosasta ([https://hh.viope.com](https://hh.viope.com)) nimellä "Python-harjoituskoe".

Harjoituskokeessa tehtäviä, jotka on lainattu kurssin viikkotehtävistä. Kokeen tehtävät tulevat olemaan tyyliltään ja luonteeltaan näiden tehtävien mukaisia, mutta erityisesti loppukokeessa astetta haastavampia.


## Kokeeseen osallistuminen

Liittykää [Viopen etusivulla](https://hh.viope.com/) kurssille nimeltä "Python-ohjelmointi, kevät 2023". Voitte liittyä kurssille jo etukäteen, vaikka koetehtävät aukeavat ajastetusti vasta kokeen alkuhetkellä. Päivitä tarvittaessa Viopen näkymä selaimessasi kokeen alkaessa, jotta pääset siirtymään tehtäviin.

Seuratkaa kokeen aikana kelloa tai laittakaa itsellenne muistutus, jotta varmasti ehditte lähettää ja tallentaa kaikki tehtävät ennen kokeen päättymistä.


## Kokeen päättäminen

Koetta ei tarvitse erikseen lopettaa tai lähettää, vaan riittää, että palautat tehtävät ja siirryt pois Viopesta. Huolehdi kuitenkin, että yksittäiset tehtävät on lähetetty tai tallennettu keskeneräisinä ennen lopettamista.

Viope-järjestelmän käyttöliittymä voi tuntua tehtävän ratkaisun jälkeen epäselvältä. Saatuasi tehtävän valmiiksi ja painettuasi "valmis", näet todennäköisesti ratkaisusi vieressä edelleen saman ohjetekstin sekä "valmis"-painikkeen:

![Ratkaisusi toimii oikein](/img/ratkaisusi-toimii-oikein.jpg)

 Tehtäväsivun yläosaan tulee kuitenkin lähetyksen jälkeen esiin teksti "Olet tehnyt tämän tehtävän", joka tarkoittaa, että tehtävä on hyväksytty ja tallennettu onnistuneesti.

Jos olet epävarma ratkaisun lähettämisen onnistumisesta, avaa vasemmanpuoleisen valikon kautta "Oma nurkka", jossa näkyy kooste tehtävistä ja niiden pisteistä.


## Kokeen pelisäännöt

Kokeessa saa käyttää kurssin tavanomaisia tietolähteitä, kuten Google, Stack Overflow ja mooc.fi. Saat lisäksi tutkia kurssin esimerkkikoodeja ja omia kurssilla kirjoittamiasi koodeja, mutta koodin suora kopiointi kokeen vastauksiin on kiellettyä. Kaikki viestintä ja kokeesta keskusteleminen on myös kiellettyä.

Tehtävän vastauksen generointi tekoälyn avulla on kokeessa kiellettyä. Et saa siis käyttää esim. ChatGPT:tä tai GitHub Copilot:ia ratkaistaksesi koetehtävän sellaisenaan. Saat kuitenkin hyödyntää näitä palveluita yksittäisten ongelmien ratkaisemiseksi. Et siis saa käyttää tekoälyä generoidaksesi ohjelman, joka kysyy käyttäjältä tehtävänannossa esitetyt kysymykset ja tulostaa vaaditut tulosteet. Saat kuitenkin kysyä esimerkiksi, miten listalta voidaan poimia tietyn ehdon täyttävät arvot, tai kuinka tietyt numerot voidaan käydä läpi suurimmasta pienimpään.

Ohjelmasi ei saa vilpillisesti harhauttaa tehtävän tarkastimia siten, että se tuottaa oikean vastauksen tehtävässä käytettäville testisyötteille toteuttamatta tehtävänannossa kuvailtua logiikkaa. Tällaiset ratkaisut hylätään, ja tahalliseksi katsottava vilppi voi johtaa myös koko kokeen hylkäykseen.


## Kokeen tulokset ja palautteet

Kokeen manuaalisen arvioinnin jälkeen näet saamasi pisteet Viopen kohdasta "Oma nurkka" (my corner). "Oma nurkka" on ainoa paikka, jossa näkyy manuaalisessa arvioinnissa annetut varsinaiset pisteet:

![oma nurkka](/img/oma-nurkka.png)

Niissä tehtävissä, joissa manuaalinen arviointi poikkeaa Viopen automaattisesta arvioinnista, löydät opettajan kommentin tehtäväsivun alaosasta:

![opettajan kommentti sivun alaosassa](/img/opettajan-kommentti.png)
